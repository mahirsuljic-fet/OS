Prije nego što se prebaci u protected mode neophodno je da se konfiguriše GDT (flat model segmentacije, stranica 10 [prezentacije 2](../Prezentacije/OS-P2.pdf)).
U novijim verzijama XV6 `%es`, `%gs` i `%fs` su postavljeni na 0 (asocirani sa null deskriptorom).
`RPL` i `T` su u sva tri segmentna registra koje koristimo su isti, što znaci da su prva tri bita svih navedenih registara isti.
Ako flat model segmentacije nije dobro podešeno desava se iznimka.
Budući da kernel treba da tretira tu iznimku, a on je sam proizveo tu iznimku, računar će se resetovati, jer nema ništa što će tretirat iznimku.
Kernel ne može popraviti svoje probleme.
Znaci ako imamo bug u kernelu, imamo bug u svim programima na računaru.
Ako se desi problem sa kernelom, ili će se računar zamrznuti, ili će se restartovati.
Novije matične ploče mogu raditi u dva BIOS moda: legacy (koji koristimo u ovom predmetu) i UEFI.

Prvi sektor (blok) na boot disku se naziva **MBR (Master Boot Record)**.
BIOS učitaje taj sektor na lokaciju `0x7C00` i izvršava jump na tu adresu (`jmp 0x7C00`).
Taj dio se nalazi u **low memory** dijelu 20-bitnog adresnog prostora (slika na stranici 11 [prezentacije 2](../Prezentacije/OS-P2.pdf)).
Zadnji korak koji se desi prilikom instalacije OS-a je pisanje u MBR.

**File system** je struktura podataka koja pohranjuje fajlove.
Formatiranjem se inicijalizira fajl sistem na datoj particiji.
Uređaji za pohranu (SSD, HDD, ...) imaju podjelu memorije na 512B sektore.
Podjela na sektore od 512B je kao i što je RAM podijeljen na dijelove od 1B (8 bita).
File sisteme nećemo obrađivati u ovom prodmetu, nastavlja se u sistemskom programiranju.

Bootloader mora raditi u real modu i mora biti veličine oko 400B da bi se mogao pohraniti u sektor od 512B.
Budući da su i najmanji c programi veličine reda kilobajti, neophodno je bootloader pisati u asembleru.
Prva stvar koju bootloader treba da uradi je da podesi GDT.
Druga stvar koju treba da uradi je da učita kernel, bilo bi poželjno da napravimo tako da taj dio koga možemo napisati u c jeziku, jer je veoma teško napisati taj dio u asembleru.
Bootloader za Linux se naziva GRUB, koji može učitati i Windows kernel.
Windows ima svoj bootloader koji ne može učitati Linux.

Za XV6 moramo imati dva diska.
Prvi sektor boot diska sadrži bootloader.
Naredni sektor sadrži početak kernela (kao fajla u ELF formatu).
Kernel može biti proizvoljne veličine (nema ograničenja).
Bootloader čita veličinu kernela (koliko sektora zauzima na disku) iz metapodataka kernel fajla.
**Metapodaci** su podaci o samom fajlu, koji nisu eksplicitno ono što želimo pohraniti u fajl (_npr_. svaki png fajl ima metapodatak rezolucija slike).

Stack se alocira tako što se stack pointer postavi na neku adresu koja označava dno stack-a.
Kernel će podrazumijevati da ima stack, tako da mu bootloader mora alocirati stack.

**NEKI FLAGOVI U MAKEFILE** \
`-fno-builtin`  flag govori kompajleru ne koristi ništa kao c standardnu biblioteku \
`-fno-pic`     &emsp;&ensp;&nbsp; flag govori nemoj koristiti _position independant code_ \
`-static`      &emsp;&emsp;&nbsp; flag govori da statički linka, a ne dinamički \
`-nostdinc`    &emsp;&nbsp; flag govori ne koristi standardnu biblioteku (slično kao `-fno-builtin`) \
`-e`           &emsp;&emsp;&emsp;&emsp;&ensp;&nbsp; flag govori koji simbol je _entry point_ programa \
`-Ttext`       &emsp;&emsp;&ensp;&nbsp; flag govori od koje adrese da text sekcija počne u linkanom objektnom fajlu, na datu adresu stavlja text sekciju prvog navedenog fajla, ako se ne navede default je 0


### Bootloader (asemblerski dio)

Slijedi analiza koda bootloadera koja se nalazi u fajlu [`bootasm.S`](https://github.com/mit-pdos/xv6-public/blob/master/bootasm.S) XV6 operativnog sistema.

U ovom dijelu bootloader je učitan u memoriju od strane BIOS-a i to na takav način da je prva instrukcija nakon label-a start na adresi `0x7C00` (tako smo rekli pri asembliranju sa `-Ttext` flagom i na tu adresu će BIOS da odradi jump).
Simbol (label) `start` je _entry point_ bootloader-a, tj. mjesto od kojeg se počinju izvršavati instrukcije.
Prije simbola `start` nalazi se direktiva `.code16`, koja govori da su sve instrukcije posle nje 16-bitne.
Ovo je vrlo važno jer real mode koristi 16-bitne instrukcije, te ne bi ispravno radio drugačije.

Prva instrukcija bootloadera je `cli` koja gasi sve interrupte (prekide).
Zatim slijedi podešavanje segmentnih registara.
U registar `%ax` (koristimo 16-bitne virtualne registre, jer smo u real modu) se postavlja vrijednost 0 na takav način da se odradi bitwise _xor_ (iskljucivo ili) sa samim sobom. \
korištena instrukcija -> `xorw %ax, %ax` \
Koristi se instrukcija `xorw` umjesto `movw` jer je kompantnija (zauzima manje mjesta, prisjetimo se da su na intel platformi instrukcije varijabilne dužine od 1B do 17B).
Zatim se pomoću `%ax` postave vrijednosti segmentnih na 0.
Ne možemo direktno _"nulirati"_ vrijednost segmentnih registara pomoću instrukcije `xorw` kao `%ax` jer nije registar opšte namjene, pa moramo pomoću instrukcije `movw` i registra `%ax` pohraniti vrijednost u segmentne registre.
U dijelu koda pod labelama `seta20.1` i `seta20.2` bootloader komunicira sa kontolerom tastature i taj dio ćemo preskočiti, praviti se da ne postoji.

Zatim je potrebno podesiti GDT.
Inicijalizacija GDT se nalazi nakon label-a `gdt` i za to se koriste dvije predprocesorske funkcije (`SEG_NULLASM` i `SEG_ASM(type, base, limit)`).

`SEG_NULLASM` ne prima nikakve argumente i kreira nulti (null) deskriptor (64 nule).

`SEG_ASM` prima tri argumenta. \
Prvi određuje permisije segmenta (da li smije izvršavat kodi, pisati, čitati, _itd._). \
Drugi određuje memorijsku adresu gdje počinje dati segment (`base` polje deskriptora). \
Treci određuje memorijsku adresu gdje završava dati segment (`limit` polje deskriptora).

Prvi argument može imati tri permisije: `STA_X` (executable), `STA_R` (readable) i `STA_W` (writable).
Moguće je kombinovati permisije sa bitwise or operatorom pa _npr_. za prvi segment, gdje nam treba executable i readable pišemo `STA_X | STA_R`.
Ako je segment writable podrazumijeva se da je readable.

Implementacijom funkcije `SEG_ASM` se na svu sreću ne bavimo, ali praktično radi maskiranje i bitwise operacije da podesi bite deskriptora.
Ako neko želi da ogorča sebi zivot, funkcija `SEG_ASM` je implementirana u [`asm.h`](https://github.com/mit-pdos/xv6-public/blob/master/asm.h).

Naša dva segmenta (prvi executable readable non-writable, odnosno code segment, drugi non-executable writable, odnosno data segment) počinju na početku adresnog prostora (adresa `0x00000000`), a završavaju na kraju adresnog prostora (adresa `0xffffffff`).
Budući da konfigurišemo GDT jer ćemo ga koristiti u protected modu, koji je 32-bitni, adrese su 32-bitne.
Time je napravljen GDT sa tri deskriptora (null, code i data).

Nakon Inicijalizacije GDT, potrebno je podesiti `GDTR` (GDT Registar).
`GDTR` je 48-bitni registar koji pohranjuje podatke o GDT i to na način da u 32 bita sprema adresu početka GDT, a u preostalih 16 bita sprema veličinu GDT u bajtima.
Prisjetimo se da su label-i u asembleru zapravo konstante koje predstavljaju memorijske adrese.
Nakon label-a `gdtdesc` su podaci koji će se kasnije spremiti u `GDTR`.
Budući da se label `gdtdesc` nalazi nakon direktiva koje prave GDT, `gdtdesc` će zapravo biti adresa prvog bajta nakon GDT (nakon same tabele).

Direktiva `.word (gdtdesc - gdt - 1)` računa veličinu GDT i pohranjuje je u word (2 bajta). To radi tako što uzme adresu nakon GDT (`gdtdesc`), oduzme od nje adresu početka GDT (`gdt`) i još oduzme 1 jer `gdtdesc` pokazuje jedan bajt posle kraja GDT, a ne na sam kraj.

**Vizuelni prikaz:**
|     opis adresa    |           MEMORIJA            |                     opis podataka                    | 
| -----------------: | :---------------------------: | :--------------------------------------------------- | 
|                    |             ...               |                                                      | 
|                    |         `.long gdt`           | )                                                    | 
|          `gdtdesc` |  `.word (gdtdesc - gdt - 1)`  | ) - `GDTR` (odnosno ono što će se spremiti u `GDTR`) | 
|           kraj GDT |         DATA SEGMENT          | }                                                    | 
|                    |         CODE SEGMENT          | } - GDT                                              | 
| `gdt`, početak GDT |         NULL SEGMENT          | }                                                    | 
|                    |             ...               |                                                      | 

Na kraju, da bi podatke o GDT (adresu početka i veličinu) pohranili u `GDTR`, koristimo instrukciju `lgdt` (Load Global Descriptor Table) i to sa argumentom `gdtdesc` (`lgdt gdtdesc`), jer nam se tu nalaze podaci.

Sve što je ostalo je da procesor prebacimo u protected mode.
To radimo tako što nulti bit (`PE` bit) kontrolnog registra `%cr0` postavimo na 1.
Ne možemo direktno postaviti vrijednost registra `%cr0` na željenu jer nije registar opšte namjene, pa moramo koristiti neki registar opšte namjene da dobijemo željenu vrijednost te je zatim pohranimo nazad u `%cr0`.
Spremimo sadržaj iz `%cr0` u neki registar opšte namjene (_npr_. `%eax`).
izvršimo bitwise or sa `%eax` (u kojem je vrijednost iz `%cr0`) i konstantom `$CR0_PE` (govori koji bit da promijeni, u ovom slučaju `$CR0_PE` je definisana kao 1).
Sada je u `%eax` vrijednost registra `%cr0`, ali sa nultim bitom postavljenim na 1, što je ono što nam treba.
Pohranjivanjem vrijednosti iz `%eax` nazad u `%cr0` procesor je prebačen u protected mode.

Budući da je procesor sada u protected modu, sve instrukcije koje izvršavamo trebaju biti 32-bitne.
Problem je što smo mi u da dalje u dijelu koda gdje su 16-bitne instrukcije (zbog `.code16`).
Jedina instrukcija koju možemo izvršiti je `ljmp` (long jump) i ovom instrukcjiom "skačemo" na mjesto gdje se nalaze 32-bitne instrukcije.
Ova instrukcija podešava `%cs` (tako da koristimo executable segment) i `%eip` (tako da pokazuje na dio memorije gdje su 32-bitne instrukcije).

Prvi argument `ljmp` instrukcije podešava `%cs` (pohranjuje navedenu vrijednost u njega). \
Drugi argument `ljmp` instrukcije podešava `%eip` (pohranjuje navedenu vrijednost u njega).

Prisjetimo se da su prva dva bita selektora `RPL`, treći bit je `T` bit i preostalih 13 bita predstavljaju `index`.
Znači indeks deskriptora trebamo da pohranimo u `index` dio selektora.
To možemo uraditi tako što indeks pomjerimo (shiftamo) u lijevo za 3 mjesta (bita), "preskačući" `RPL` i `T` bite.

Budući da konfigurišemo `%cs`, koristit ćemo code segment, odnosno segment sa indeksom 1 (0 je null, 1 je code, 2 je data).

`SEG_KCODE` je konstanta definisana u [`mmu.h`](https://github.com/mit-pdos/xv6-public/blob/master/mmu.h) i iznosi 1.

U našem kodu, prvi argument je `$(SEG_KCODE << 3)`.
Uzimamo konstantu `SEG_KCODE` koja prestavlja indeks code segmenta i pomijeramo da za tri bita tako da indeks (1) dođe u `index` dio selektora `%cs`.

**Vizuelno objašnjenje:** \
Napomena: registar `%cs` ima vrijednost 0
| Vrijednosti | opis |
| :---------- | :--- |
| `0b0000000000000000`   | prikaz vrijednosti registra `%cs` u binarnom formatu |
| `0b0000000000000_0_00` | prikaz vrijednosti registra `%cs` sa razdvojenim poljima (`index`\_`T`\_`RPL`) |
| `0b0000000000000001`   | konstanta `$SEG_KCODE` (vrijednost 1) |
| shiftamo `$SEG_KCODE` za 3 mjesta ||
| `0b0000000000001000`   | vrijednost `$(SEG_KCODE << 3)` |
| pohranimo dobijenu vrijednost u registar `%cs` |
| `0b0000000000001_0_00` | prikaz vrijednosti registra `%cs` sa razdvojenim poljima (`index`\_`T`\_`RPL`) |
| iz čega je jasno da je u `index` dijelu registra `%cs` vrijednost 1, što je indeks code segmenta ||

Prilikom izvršenja `ljmp` instrukcije kešira se korišteni deskriptor (u ovom slučaju sa indeksom 1, koji je code segment).

Drugi argument je simbol `start32` koji predstavlja adresu prve 32-bitne instrukcije.
Primijetimo da je prije label-a `start32` korištena direktiva `.code32` koja govori da su sve instrukcije posle nje 32-bitne.

Sada kada smo u protected modu, potrebno je podesiti ostale segmentne registre, odnosno selektore.
Konstanta `$SEG_KDATA` je definisana kao 2 i predstavlja indeks data segmenta u GDT.
Sve ovo se radi na isti način kao i za `%cs`.
Taj indeks trebamo smjestiti u `index` dio data selektora (`%ds`). 
Ne možemo direktno konstante pohraniti u segmentne registre pa moramo željene vrijednosti prvo pohraniti u registar opšte namjene. 
Konstantu `$(SEG_KDATA << 3)` smiještamo u `%ax` (koristimo 16-bitni virtualni registar opšte namjene jer su segmentni registri 16-bitni).
Dobijenu vrijednost iz `%ax` smiještamo u `%ds`, `%ss` i `%es`.
Segmentne registre `%fs` i `%gs` nećemo koristiti pa im vrijednosti postavimo na nulu.

Budući da želimo koristiti c jezik da napišemo ostatak bootloadera, neophodno je napraviti stack.
Ispod adrese entry point-a (`start`) je "prazna", nekorištena memorija.
U tom dijelu pravimo stack tako što stack pointer (`%esp`) postavimo na adresu `start` simbola.
Sada nam je vrh stack-a na adresi `0x7C00`, što znači da imamo gotovo 32kB stack-a (od `0x7C00` (adresa `start`-a) do `0x0000`).
Zatim pozivamo funkciju `bootmain`, koja je definisana u [`bootmain.c`](https://github.com/mit-pdos/xv6-public/blob/master/bootmain.c) i sadrži ostatak bootloadera.
Nikada se ne bi trebao desiti povratak iz te funkcije.
Ukoliko se desi povratak iz `bootmain`, to znači da je doslo do neke greške (kernel nije pravilno učitan ili slično).
U tom slučaju dolazimo do linije `spin: jmp spin` i time se procesor beskonačno "vrti", izvršava skok na jednu te istu instrukciju zauvijek što rezultuje "zamrzavanjem" računara.
